Retrospektiivi voidaan tehdä "Start, Stop, Continue, More of, Less of Wheel" -tekniikalla. Ideana on, että yksi henkilö (usein scrummaster) kysyy tiimiltä seuraavat asiat: Mitä asioita meidän tulee alkaa tekemään, jotta työskentely sujuu tehokkaammin? Mitä asioita tulisi lopettaa, jotka eivät tuota lisäarvoa tai vain häiritsevät? Mitä hyväksi koettuja asioita tulisi meidän jatkaa tulevaisuudessakin? Mitä meidän tulisi tehdä enemmän ja mitä vähemmän?
<br>
Toinen tekniikka on nimeltään ”Glad, Sad, Mad”. Ideana on listata ongelmat, muutokset ja muut havainnot ja sitten luokitella ne vapaasti suomentaen iloisiksi, ikäviksi tai järjettömiksi muutoksiksi. Nämä luokat usein kuvaavat asioita, jotka sprintin aikana tiimi on kokenut hyviksi ja huonoiksi niin sprintistä kuin tiimistä ja asiat, jotka ärsyttävät, mutta eivät välttämättä ole tiimin vaikutusvallan alla. Tämän jälkeen tiimin jäsenet äänestävät listattujen asioiden käsittelyjärjestyksestä. Näin saadaan aikaiseksi asioiden läpikäyntijärjestys, jossa käydään asiat läpi eniten ääniä saaneesta aloittaen.
